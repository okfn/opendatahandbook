---
redirect_from: /ne/why-open-data/index.html
section: guide
lang: ne
title: किन खुल्ला डाटा ?
---

खुल्ला डाटा, विशेष गरि खुल्ला सरकारी डाटा, धेरै हदसम्म प्रयोग नगरिएको एकदमै ठूलो डाटाको स्रोत हो । धेरै व्यक्ति र संघसंस्थाहरूले आफ्ना कार्यसञ्चालनका निमित्त विभिन्न प्रकारका डाटाहरू सङ्कलन गर्छन् । सरकारले सङ्कलन गर्ने डाटाको मात्रा धेरै र केन्द्रीकृत भएकाले, साथै प्राय जसो सरकारी डाटा कानुनत: सार्वजनिक डाटा हुने भएकाले यस सन्दर्भमा सरकार अझ महत्त्वपूर्ण छ ।
 
सरकारको अलावा अन्य धेरै क्षेत्रहरु छन् जहाँ हामी खुल्ला डाटाको महत्त्व हुने आशा राख्न सक्छौँ । जहाँ पहिले देखि नै खुल्ला डाटा प्रयोग गरिएका राम्रा उदाहारणहरू पनि छन् । यहाँ धेरै व्यक्ति र संगठनहरू छन् जसले खुल्ला डाटाको उपलब्धताबाट धेरै लाभ उठाउन सक्छन्, जसमध्ये सरकार आफै पनि एक हो । सँगसँगै भबिष्यमा कसरि र कहाँ सही तरिकाले खुल्ला डाटाको महत्त्व वा मूल्य बनाउन सक्छौँ भन्ने कुराको अनुमान गर्न असम्भव छ । नवीनता को प्रकृति अनुरुप विकासक्रम अक्सर असम्भाव्य स्थानबाट आउँछ ।
 
खुल्ला सरकारी डाटाले मूल्य र महत्त्व सिर्जना गर्ने क्षेत्रहरूको संख्या एकदमै ठूलो रहेको छ । तीमध्ये केही  क्षेत्रहरू यसप्रकार छन् :
 
- पारदर्शिता र लोकतान्त्रिक नियन्त्रण
- सहभागिता
- आत्म-सशक्तिकरण
- सुधारिएको वा नयाँ निजी उत्पादन र सेवा
- नवीनता
- सरकारी सेवाहरूको कार्यकुशलता सुधार
- सरकारी सेवाहरूको प्रभावकारिता सुधार
- नीतिहरूको प्रभाव मापन
- संयुक्त डाटा स्रोतहरूबाट नयाँ ज्ञान र ठूलो  मात्राका डाटामा नयाँ स्वरुपहरू
 
### उदाहरण
यति मात्र नभएर, खुल्ला सरकारी डाटाले तपाईंलाई आफ्नै जीवनमा पनि अझ राम्रो निर्णय गर्न मद्दत गर्नुका साथै समाजमा थप सक्रिय हुन सजिलो बनाउँछ । डेनमार्ककी एक महिलाले findtoilet.dk नामक वेबसाइट निर्माण गरिन जसले डेनमार्कका सबै सार्वजनिक शौचालयहरूका विवरण एकै ठाउँमा राख्यो, यसले गर्दा ब्लाडरमा समस्या भएका नागरिकहरूलाई निर्धक्क बाहिर घुमफिर गर्न आत्मविस्वास बढ्यो । त्यस्तै नेदरल्याणड्समा vervuilingsalarm.nl नामक एक सेवा छ जसले तपाईंको वरिपरिको वायुगुणस्तर भोलिपल्ट खस्केर तपाईंले राखेको सीमा भन्दा बढि हुने भएमा प्रयोगकर्तालाई सुचित गर्दछ । त्यस्तै न्युयोर्कमा तपाईंले कहाँ-कहाँ आफ्नो कुकुर डुलाउन पाउनुहुन्छ साथै एउटै पार्क अरू क-कसले प्रयोग गर्छन् जस्ता जानकारी सजिलै पाउन सक्नुहुन्छ । यी सबै उदाहरणहरूले खुल्ला सरकारी डाटाको प्रयोग गरेका छन् ।
 
आर्थिक दृष्टिकोणबाट खुल्ला डाटाको महत्त्व एकदमै वृहत् रहेको छ । विभिन्न अध्ययनहरूले युरोपियन युनियनमा मात्र खुल्ला डाटाको आर्थिक मुल्य दशौँ अर्ब युरो रहेको आँकलन गरेका छन् । नयाँ कम्पनी र उत्पादनहरूले खुल्ला डाटालाई पुनः प्रयोग गरिरहेका छन् । डेनमार्कको husetsweb.dk ले आफ्नो घरको ऊर्जा प्रयोगमा दक्षता सुधार गर्न वित्तीय योजना र काम गर्न सक्ने निर्माताहरू पत्ता लगाउने लगायतका तरिका फेला पार्न मद्दत गर्दछ । यो कित्तानापीको जानकारी, सरकारी अनुदानको जानकारीको साथै स्थानीय व्यापार रजिस्टरको डाटा पुनः प्रयोगमा आधारित छ । गुगल ट्रान्सलेटले आफ्नो एल्गोरिदमलाई तालिम दिनका लागि युरोपियन भाषामा भएका युरोपियन युनियनका कैयौँ कागजात प्रयोग गर्दछ जसले अन्तत: यसको सेवाको गुणस्तर बढाउँछ ।
 
खुल्ला डाटा सरकार आफैँका लागि पनि महत्वको विषय हो । उदाहरणका लागि यसले गर्ने सरकारको कार्यकुशलता अभिवृद्धिलाई लिन सकिन्छ । नेदरल्यान्ड्सको शिक्षा मन्त्रालयले आफ्ना शिक्षा सम्बन्धि सम्पूर्ण डाटालाई पुनः प्रयोगका लागि अनलाइन प्रकाशन गरेको छ । तब देखि, उनीहरूले पाउने प्रश्नको संख्यामा कमी आएको छ, जसले गर्दा कार्यभार र खर्च कम भएका छ साथै सम्बन्धित डाटा कहाँ पाइन्छ भन्ने कुरा स्पष्ट भएकाले कर्मचारीहरूलाई समेत बाँकी प्रश्नहरूको उत्तर दिन सजिलो भएको छ । खुल्ला डाटाले सरकारलाई अझ प्रभावकारी बनाइरहेको छ जसले अन्तत: सरकारको खर्च घटाउँछ । डच सांस्कृतिक सम्पदा विभागले सक्रियताका साथ अाफ्ना डाटाहरू प्रकाशित गरिरहेका छन् साथै आफ्ना कार्यहरूलाई अझ प्रभावकारी बनाउन विकिमिडिया जस्ता नयाँ ऐतिहासिक समाज र समूहहरूसँग सहकार्य गरिरहेका छन् । यसले तिनीहरूका डाटाको गुणस्तर बढाउने मात्र नभई अन्तत: विभागलाई नै सानो बनाउनेछ ।
 
खुल्ला डाटा सामाजिक र आर्थिक महत्वको विषय बनेकोले विभिन्न उदाहरणहरू भएको स्थितिमा अरू के कस्ता नयाँ कुराहरू सम्भव हुनसक्छन् भनेर यकिनका साथ भन्न सकिँदैन । डाटाका नयाँ मिश्रणले नयाँ ज्ञान र अन्तरदृष्टिको सिर्जना गर्छन् जसले यसको विलकुलै नयाँ प्रयोगका क्षेत्रतिर डोर्याउछन् । हामीले पहिले नै यस्तो देखिसकेका छौँ, उदाहरणका लागि डा. स्नोले लण्डनमा १९ औँ शताब्दीमा हैजाले भएको मृत्युको डाटा र पानीको मुहानको स्थानको डाटा संयोजन गरेर खानेपानी, प्रदूषण र हैजाको सम्बन्ध पत्ता लगाए । यसलाई आधार मान्दै लण्डनमा ढल प्रणालीको विकास भयो जसले नागरिकहरूको साधारण स्वास्थ्यमा बृहद् सुधार आयो । विभिन्न खुल्ला डाटासेटहरूको मिश्रणले अनपेक्षित अंतर्दृष्टिको प्रवाह गर्ने भएकाले फेरि पनि हामीले यस्ता विकासक्रमहरू देख्ने प्रवल सम्भावना छ ।
 
यदि हामीले सार्वजनिक सरकारी डाटालाई खुल्ला डाटामा परिणत गर्ने हो भने धेरै सम्भावनाहरू प्रस्फुटित हुनेछन् । यो तबमात्र सम्भव छ, जब डाटा साँच्चै खुल्ला हुन्छन्, खुल्ला जहाँ त्यसको पुनः प्रयोगमा कुनै रोकतोक (कानूनी, आर्थिक वा प्राविधिक) हुने छैन । हरेक रोकतोकले आम जनताला‌ई सार्वजनिक डाटाको पुन: प्रयोगमा सामेल हुनबाट वञ्चित गर्छन् साथै त्यसो गर्ने उपायहरू अवलम्वन गर्न कठिन बनाउँछन् । खुल्ला डाटाको सम्भाव्यतालाई महसूस गर्न सार्वजनिक डाटा खुल्ला डाटा हुनु पर्दछ ।
 
