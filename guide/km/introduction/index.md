**សេចក្ដី​ផ្ដើម
តើអ្នកដឹងច្បាស់ទេ​ថា តើថវិកាដែលអ្នកបានបង់ពន្ធប៉ុន្មាន ដែលត្រូវបានចំណាយលើភ្លើងបំភ្លឺផ្លូវសាធារណៈ ឬការស្រាវជ្រាវជំងឺមហារីក? បើអ្នកជិះកង់ពីផ្ទះទៅកន្លែងការងាររបស់អ្នក តើផ្លូវមួយណាជាផ្លូវកាត់ ដែលមានសុវត្ថិភាព និងទេសភាពល្អជាងគេ? តើមានអ្វីខ្លះនៅក្នុងខ្យល់ ដែលអ្នកដកដង្ហើមពេលជិះកង់តាមបណ្តោយផ្លូវនោះ? តើកន្លែងណាខ្លះក្នុងតំបន់របស់អ្នក ដែលអ្នកនឹងអាចរកបានឱកាសការងារល្អជាងគេ ​និង ជាទីកន្លែងដែលមានអត្រាចំនួនដើមឈើហូបផ្លែក្នុងមួយគីឡូម៉ែត្រការេ ខ្ពស់ជាងគេ? តើនៅពេលណាដែលអ្នកនឹងអាចមានឥទ្ធិពលលើការសម្រេចចិត្ត​អំពី ប្រធានបទដែលអ្នកយកចិត្តទុកដាក់យ៉ាងខ្លាំង​ ហើយតើនរណាគឺជាបុគ្គល ដែលអ្នកគួរគប្បីនិយាយទៅកាន់?

បច្ចុប្បន្ននេះ បច្ចេកវិទ្យាថ្មីៗ បានបង្កភាពងាយស្រួលដល់ការបង្កើតសេវាប្រភេទនេះ ដើម្បីឆ្លើយ តបទៅនឹងសំណួរ​ទាំងនេះដោយស្វ័យប្រវត្តិ។ ភាគច្រើននៃទិន្នន័យ ដែលអ្នកនឹងត្រូវការដើម្បីឆ្លើយ សំណួរទាំងនោះ ត្រូវបានបង្កើតឡើងដោយស្ថាប័នសាធារណៈ។ យ៉ាងនេះក្តី​  ជាញឹកញយ ទិន្នន័យដែលត្រូវការនោះ មិនស្ថិតក្នុងទម្រង់ដែលមានលក្ខណៈងាយស្រួល ក្នុងការប្រើប្រាស់បានភ្លាមនោះទេ។ សៀវភៅនេះ នឹងរៀបរាប់អំពីរបៀបបើកសក្តានុពលនៃព័ត៌មានផ្លូវការ និង ព័ត៌មានប្រភេទផ្សេងទៀត ដើម្បីសម្រួលដល់ការបង្កើតឱ្យមានសេវាថ្មីៗ ក្នុងគោលបំណងលើកកម្ពស់ជីវភាពរស់នៅរបស់ប្រជាពលរដ្ឋ ក៏ដូចជាធ្វើឱ្យរដ្ឋាភិបាល និងសង្គម ដំណើរការកាន់តែប្រសើរឡើង។

សញ្ញាណនៃ ទិន្នន័យបើកទូលាយ  និង ជាពិសេស ពាក្យទិន្នន័យបើកទូលាយនៃរដ្ឋាភិបាល(ព័ត៌មាន - សាធារណៈ ឬព័ត៌មានផ្សេងទៀត - ដែលសាធារណជនអាចមានលទ្ធភាពទទួលយក​និងប្រើប្រាស់ឡើងវិញសម្រាប់គោលបំណងណាមួយ)  ត្រូវបានបង្កើតឡើងជាយូរឆ្នាំមកហើយ។ នៅក្នុងឆ្នាំ២០០៩ ទិន្នន័យបើកទូលាយចាប់ផ្តើមទទួលបានការគាំទ្រ ពីសំណាករដ្ឋាភិបាលនៃប្រទេសមួយចំនួន (តួយ៉ាងដូចជា សហរដ្ឋអាមេរិក ​អង់គ្លេស កាណាដា និង ណូវែលហ្សេឡង់)​ ដែលថ្លែងប្រកាសអំពីគំនិតផ្តួចផ្តើមថ្មីៗ​ឆ្ពោះទៅរកការបើកទូលាយ​​នូវព័ត៌មាននៃស្ថាប័នរបស់ខ្លួនជាសាធារណៈ។
សៀវភៅនេះពន្យល់អំពីអត្ថន័យគន្លឹះនៃ 'ទិន្នន័យបើកទូលាយ' ក្នុងទំនាក់ទំនងជាពិសេសទៅនឹងរដ្ឋាភិបាល។ ឯកសារនេះ ឆ្លើយតបទៅលើសំនួរថាតើទិន្នន័យបើកទូលាយអាចនឹងបង្កើតគុណតម្លៃក៏ដូចជាផលវិជ្ជមានទៅលើវិស័យផ្សេងៗមួយចំនួនដោយរបៀបណា? បន្ថែមទៅលើការស្វែងយល់អំពីសាវតារខ្លះៗ កូនសៀវភៅនេះ ក៏នឹងផ្ដល់ជូននូវព័ត៌មានច្បាស់លាស់ ស្តីអំពីរបៀបបង្កើតទិន្នន័យបើកទូលាយផងដែរ។

**ប្រិយមិត្តអ្នក​អានជាគោលដៅ
កូនសៀវភៅនេះមានប្រិយមិត្តអ្នកអានយ៉ាងទូលំទូលាយ៖
•	សម្រាប់អ្នកមិនធ្លាប់ស្គាល់ទិន្នន័យបើកទូលាយពីមុនមក និងអ្នកដែលចាត់ទុកខ្លួនឯងជា    «អ្នកជំនាញទិន្នន័យ» ម្តងម្កាល។
•	សម្រាប់​មន្ត្រី​រាជការ​ និងសកម្មជន​
•	សម្រាប់បុគ្គលិកសារព័ត៌មាន និងអ្នកស្រាវជ្រាវ
•	សម្រាប់​អ្នក​នយោបាយ ​និងអ្នក​អភិវឌ្ឍ​កម្មវិធី
•	សម្រាប់អ្នកបច្ចេកទេស​ជំនាញទិន្នន័យ​ និងអ្នក​មិនធ្លាប់ស្គាល់ API ។
ព័ត៌មានដែលផ្ដល់ជូននៅពេលបច្ចុប្បន្ន  ភាគច្រើន ផ្ដោតសំខាន់ទៅលើទិន្នន័យ  ដែលមាននៅក្នុងវិស័យសាធារណៈ។ យ៉ាងនេះក្តី ក្រុមអ្នកនិពន្ធមានបំណងចង់ពង្រីកការសិក្សាទៅលើវិស័យផ្សេងទៀត បើពេលវេលាអំណោយផល។ យើងខ្ញុំស្វាគមន៍យ៉ាងកក់ក្តៅ បើលោកអ្នកមានបំណងចូលរួមចំណែកទៅលើកិច្ចការងារនេះ។

កូនសៀវភៅនេះ ត្រូវបានរៀបរៀងឡើងសម្រាប់អ្នកដែលគ្មាន ឬមានចំណេះដឹងតិចតួចអំពីប្រធានបទនេះ។ ប្រសិនបើអ្នកបានប្រទះឃើញពាក្យពិបាកយល់ ឬពាក្យបច្ចេកទេសណាមួយ ដែលអ្នកមិនធ្លាប់ដឹង សូមពិនិត្យមើលសេចក្ដីអត្ថាធិប្បាយនៅក្នុងសន្ទានុក្រម និងនៅផ្នែកសំនួរសួរញឹកញាប់ (FAQs) ដែលអាចរកឃើញនៅផ្នែកខាងក្រោយបង្អស់នៃកូនសៀវភៅនេះ។


ការថ្លែងអំណរគុណ និងរក្សាសិទ្ធិ
សហអ្នក​និពន្ធ​ 
•	Daniel Dietrich
•	Jonathan Gray
•	Tim McNamara
•	Antti Poikola
•	Rufus Pollock
•	Julian Tait
•	Ton Zijlstra


ប្រភពព័ត៌មានដែលត្រូវបានយកមកប្រើប្រាស់ដោយផ្ទាល់
- សំណើបច្ចេកទេសអំពីវិធីសាស្ត្រអនុវត្ត IATI (Technical Proposal for how IATI is implemented) ។ ក្រុមអ្នកប្រឹក្សាបច្ចេកទេសរបសIATI (The IATI Technical Advisory Group) ដឹកនាំដោយ Simon Parrish។
- សៀវភៅ បើកសក្តានុពលព័ត៌មានអំពីជំនួយ (Unlocking the Potential of Aid Information)។  Rufus Pollock, Jonathan Gray, Simon Parrish, Jordan Hatcher ។
- សៀវភៅជាភាសាហ្វាំងឡង់។ និពន្ធដោយ Antti Poikola។
-របាយការណ៍ beyond Access Report ។អង្គការ Access Info and the Open Knowledge Foundation។
ប្រភព​ដទៃទៀត​
W3C Publishing Government Data (2009) http://www.w3.org/TR/gov-data/​
