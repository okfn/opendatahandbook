**ហេតុ​អ្វីមានទិន្នន័យ​បើក​ទូលាយ?​​
ទិន្នន័យបើកទូលាយ ពិសេស ពាក្យ: ទិន្នន័យរដ្ឋាភិបាលបើកទូលាយ គឺជាធនធានដ៏ធំទូលាយ ដែលមិនទាន់បានទាញយកអត្ថប្រយោជន៍បានច្រើននៅឡើយ។ បុគ្គលនិងអង្គការមួយចំនួន បានប្រមូលផ្តុំទិន្នន័យលើប្រធានបទជាច្រើន ដោយមានទិន្នន័យប្រភេទផ្សេងៗគ្នា ដើម្បីអនុវត្តភារកិច្ចរបស់ខ្លួន។ រដ្ឋាភិបាលគឺជាអង្គភាពឈានមុខមួយក្នុងបរិបទនេះ ដោយសារបរិមាណ​ និងសារៈសំខាន់​នៃទិន្នន័យដែលរដ្ឋាភិបាលប្រមូលផ្តុំ​  ហើយទិន្នន័យភាគច្រើន​របស់រដ្ឋាភិបាល គឺតម្រូវតាមច្បាប់ឱ្យដាក់ជាទិន្នន័យជាសាធារណៈ។ ដូច្នេះហើយទិន្នន័យប្រភេទនេះ គួរតែបើកទូលាយ​ឱ្យសាធារណជន​បានប្រើប្រាស់។​ ហេតុអ្វីបានជាយើងត្រូវចាប់អារម្មណ៍លើបញ្ហានេះ?
មានវិស័យជាច្រើនដែលយើងអាចរំពឹងថាទិន្នន័យបើកទូលាយអាចផ្តល់នូវគុណតម្លៃ ហើយក៏មានឧទាហរណ៍ជាច្រើនដែលបង្ហាញពីរបៀបប្រើប្រាស់ទិន្នន័យបើកទូលាយនេះ។ ក្រុមមនុស្ស និងអង្គការផ្សេងៗទៀតជាច្រើន រួមទាំងរដ្ឋាភិបាលផងដែរ អាចទទួលបានអត្ថប្រយោជន៍ពីទិន្នន័យបើកទូលាយដែលអាចរកបាន។ ជាមួយគ្នានេះដែរ ការទស្សន៍ទាយឱ្យច្បាស់លាស់ថាតើតម្លៃនៃទិន្នន័យបើកទូលាយ នឹងត្រូវបានបង្កើតឡើងដោយវិធីណា នៅទីណាក្នុងពេលអនាគត មិនទាន់អាចធ្វើទៅបាននៅឡើយទេ។ ធម្មជាតិនៃការបង្កើតថ្មីបង្ហាញថា ការអភិវឌ្ឍទាំងនោះជាញឹកញាប់កើតចេញពីទីកន្លែងដែលមិនអាចទៅរួច។
ទិន្នន័យរដ្ឋាភិបាល​បើកទូលាយកំពុងបង្កើតគុណតម្លៃក្នុងវិស័យជាច្រើន។ វិស័យទាំងនោះរួមមាន៖
- តម្លាភាព​ និងការត្រួតពិនិត្យ​ប្រជាធិបតេយ្យ
- ការ​ចូលរួម​
- ការ​ផ្តល់ភាពអង់អាច​ផ្ទាល់ខ្លួន​
- ផលិតផល និងសេវាកម្មឯកជន ដែលមានលក្ខណៈប្រសើរ ឬថ្មី
- ការបង្កើតថ្មី​
- ប្រសិទ្ធិភាពកាន់តែប្រសើរឡើងនៃសេវាកម្មរដ្ឋាភិបាល
- ប្រសិទ្ធិភាពកាន់តែប្រសើរឡើងនៃការផ្តល់សេវាកម្មរដ្ឋាភិបាល
- ការវាស់វែងផលប៉ះពាល់នៃគោលនយោបាយ
- ចំណេះដឹងថ្មីពីប្រភពទិន្នន័យច្រើនរួមបញ្ចូលគ្នា និងគំរូទិន្នន័យក្នុងបរិមាណទំហំធំ
ឧទាហរណ៍ មានស្រាប់ក្នុងវិស័យភាគច្រើនដែលបានលើកឡើង។
ទាក់ទងនឹងបញ្ហាតម្លាភាព គម្រោងដូចជា "ពន្ធដើមឈើ" របស់ប្រទេសហ្វាំងឡង់ (Finnish 'tax tree') និង គម្រោង "តើលុយខ្ញុំបែងចែកទៅកន្លែងណា?" របស់ចក្រភពអង់គ្លេស (British 'where does my money go') បានបង្ហាញពីវិធីសាស្ត្រ និងខ្ទង់ចំណាយដែល​រដ្ឋាភិបាលបានធ្វើការចាយវាយលើប្រាក់ពន្ធរបស់ប្រជាពលរដ្ឋ។ ហើយនេះក៏មានជាឧទាហរណ៍មួយ ដែលបង្ហាយពីមធ្យោបាយដែលទិន្នន័យបើកទូលាយ បានជួយសន្សំសំចៃប្រទេសកាណាដា នូវទឹកប្រាក់ជាង ៣.២ ពាន់លានដុល្លារ ពីការលួចបន្លំពន្ធសប្បុរសធម៌ផងដែរ។ លើសពីនេះទៅទៀត មានគេហទំព័រជាច្រើនទៀត តួយ៉ាង folketsting.dk របស់ប្រទេសដាណឺម៉ាក ដែលបានតាមដានសកម្មភាពនានានៅក្នុងរដ្ឋសភា និងដំណើរការតាក់តែងច្បាប់  ដូច្នេះប្រជាពលរដ្ឋអាចមើលឃើញនូវអ្វីៗ ដែលកំពុងកើតឡើងជាក់ស្ដែង ហើយដឹងថាតើតំណាងរាស្រ្តណាខ្លះ ដែលបានចូលរួមពាក់ព័ន្ធ។
ទិន្នន័យរដ្ឋាភិបាលបើកទូលាយ ក៏អាចជួយឱ្យអ្នកធ្វើការសំរេចចិត្តបានកាន់តែល្អនៅក្នុងជីវិតផ្ទាល់ខ្លួន ឬក៏អាចធ្វើឱ្យអ្នកកាន់តែសកម្មថែមទៀតនៅក្នុងសង្គមផងដែរ។ ស្រ្តីមា្នក់នៅប្រទេសដាណឺម៉ាក បានបង្កើតគេហទំព័រមួយមានឈ្មោះថា ស្វែងរកបង្គន់ (findtoilet.dk) ដែលបានបង្ហាញអំពីបង្គន់សាធារណៈ របស់ប្រទេសដាណឺម៉ាកទាំងអស់ ដូច្នេះ ប្រជាជនដែលមានបញ្ហាតម្រងនោម ដែលនាងបានស្គាល់ អាចមានទំនុកចិត្តក្នុងការដើរហើរនៅខាងក្រៅបានញឹកញាប់។ នៅក្នុងប្រទេសហូឡង់មានសេវាកម្មមួយឈ្មោះថា vervuilingsalarm.nl ដែលផ្ញើរសារក្រើនរំលឹកអ្នក ប្រសិនបើគុណភាពខ្យល់អាកាសនៅក្នុងបរិវេណរបស់អ្នកនៅថ្ងៃស្អែក ដែលនឹងឈានដល់កម្រិតអប្បបរមាណាមួយដែលអ្នកបានកំណត់ផ្ទាល់ខ្លួន។នៅទីក្រុងញូវយ៉ក អ្នកអាចស្វែងរកកន្លែងដែលអ្នកអាចដើរបណ្តើរសត្វចិញ្ចឹមបានយ៉ាងងាយស្រួល ​ក៏ដូចជាស្វែងរកមនុស្សដទៃ ដែលកំពុងប្រើប្រាស់សួនច្បារដូចគ្នានោះ។ សេវាកម្មដូចជា ‘mapumental’ នៅចក្រភពអង់គ្លេស និង ‘mapnificent’ នៅអាលឺ្លម៉ង់ អនុញ្ញាតឱ្យអ្នកស្វែងរកកន្លែងផ្សេងៗ ដើម្បីស្នាក់អាស្រ័យ ដោយពិចារណាលើរយៈពេលក្នុងការធ្វើដំណើររបស់អ្នក ថ្លៃស្នាក់នៅ និងសោភ័ណ្ឌភាពរបស់ទីកន្លែងនោះ ។ ឧទាហរណ៍ទាំងអស់នេះ ប្រើប្រាស់ទិន្នន័យរដ្ឋាភិបាលបើកទូលាយក្នុងការស្ថាបនា និងរៀបចំឡើង។
នៅក្នុងវិស័យសេដ្ឋកិច្ច ទិន្នន័យបើកទូលាយ ក៏មានសារៈសំខាន់ និងគុណប្រយោជន៍ផងដែរ។ ការសិក្សាមួយចំនួនបានប៉ាន់ប្រមាណថា ទិន្នន័យបើកទូលាយ មានសក្ដានុពលជាតម្លៃសេដ្ឋកិច្ច ដល់ទៅរាប់សិបពាន់លានអឺរ៉ូ ជារៀងរាល់ឆ្នាំ នេះគិតត្រឹមក្នុងសហភាពអឺរ៉ុបតែប៉ុណ្ណោះ។ ផលិតផល និងក្រុមហ៊ុនថ្មីៗ ក៏ចាប់ផ្ដើមធ្វើការប្រើប្រាស់ទិន្នន័យបើកទូលាយឡើងវិញក្នុងប្រតិបត្តិការរបស់ខ្លួន។ គេហទំព័រមួយនៅប្រទេសដាណឺម៉ាក husetsweb.dk អាចជួយអ្នកស្វែងរកវិធីក្នុងការកែលម្អ និងបង្កើនប្រសិទ្ធភាពថាមពលក្នុងផ្ទះរបស់អ្នក រួមទាំងជួយសម្រួលដល់ការធ្វើផែនការហិរញ្ញវត្ថុ និងការស្វែងរកក្រុមហ៊ុនសាងសង់ ដែលអាចធ្វើការងារទាំងនេះបាន។ សេវាកម្មនេះ អាចដំណើរការបាន ដោយផ្អែកលើការប្រើឡើងវិញនូវព័ត៌មានសុរិយោដី និងព័ត៌មានអំពីការឧបត្ថម្ភធនធានរបស់រដ្ឋាភិបាល ក៏ដូចជាការចុះបញ្ជីពាណិជ្ជកម្មក្នុងស្រុក។ សេវាកម្មបកប្រែរបស់ហ្គូហ្គល (Google Translate) ប្រើឯកសាររបស់សហភាពអឺរ៉ុប ដែលមានទំហំធំសម្បើម ជាភាសានានានៃទ្វីបអ៊ឺរ៉ុប ដើម្បីតម្រង់ក្បួនដោះស្រាយការបកប្រែ (translation algorithms) ដែលជាជំនួយដល់ការកែលម្អគុណភាពនៃសេវាកម្មរបស់ខ្លួន។
ទិន្នន័យបើកទូលាយ ក៏ជាគុណតម្លៃមួយសម្រាប់រដ្ឋាភិបាលដោយផ្ទាល់ផងដែរ។ ឧទាហរណ៍តាមរយៈការបង្កើនប្រសិទ្ធភាពការងាររបស់រដ្ឋាភិបាល។ ក្រសួងអប់រំនៃប្រទេសហូឡង់ បានបោះពុម្ពទិន្នន័យទាក់ទងនឹងការអប់រំរបស់ពួកគេ នៅលើប្រព័ន្ធអ៊ីនធឺណិតសម្រាប់ការប្រើឡើងវិញ។ ចាប់តាំងពីពេលនោះមក ចំនួនសំណួរដែលពួកគេទទួលបាន ត្រូវបានធ្លាក់ចុះ និងធ្វើឱ្យបន្ទុកការងារ និងការចំណាយមានការថយចុះផងដែរ។ សំណួរដែលនៅសេសសល់ ក៏មានភាពងាយស្រួល សម្រាប់មន្ត្រីរាជការក្នុងការឆ្លើយតប ពីព្រោះវាងាយស្រួលក្នុងការស្វែងរកទិន្នន័យដែលពាក់ព័ន្ធ។ ទិន្នន័យបើកទូលាយ បានធ្វើឱ្យការងាររដ្ឋាភិបាលកាន់តែមានប្រសិទ្ធិភាព និងបានជួយកាត់បន្ថយការចំណាយ។ នាយកដ្ឋានបេតិកភណ្ឌវប្បធម៌នៃប្រទេសហូឡង់ បានចេញផ្សាយយ៉ាងសកម្មនូវទិន្នន័យរបស់ពួកគេ និងកំពុងសហការជាមួយនឹងសហគមន៍អ្នកស្ម័គ្រចិត្តខាងប្រវត្តិសាស្រ្ត ដូចជាមូលនិធិវិគីមីឌា (Wikimedia Foundation) ក្នុងគោលបំណងបំពេញកិច្ចការរបស់ពួកគេឱ្យកាន់តែមានប្រសិទ្ធិភាព។ លទ្ធផលនេះមិនត្រឹមតែបង្កើនគុណភាពទិន្នន័យរបស់ពួកគេនោះទេ ថែមទាំងបានធ្វើឱ្យទំហំនាយកដ្ឋានតូចជាងមុន។
ខណៈពេលដែលមានឧទាហរណ៍ជាច្រើនរួចមកហើយដែលបង្ហាញថា ទិន្នន័យបើកទូលាយ បាន និងកំពុងបង្កើតតម្លៃសេដ្ឋកិច្ច និងសង្គមកិច្ច ក៏យើងនៅមិនទាន់បានដឹងពីរឿងរ៉ាវថ្មីៗ ដែលនឹងអាចកើតទៅបាននាពេលអនាគតដែរ។ បន្សំថ្មីនៃទិន្នន័យអាចបង្កើតចំណេះដឹង និងការយល់ដឹងថ្មីដែលជម្រុញទៅកាន់អ្វីថ្មីមួយ។ យើងបានឃើញឧទារហរណ៏ក្នុងពេលកន្លងមក ជាក់ស្តែងនៅពេលដែលលោកវេជ្ជបណ្ឌិត​ ស្នូ (Snow) បានរកឃើញទំនាក់ទំនងរវាងការបំពុលទឹកផឹកនិងជំងឺអាសន្នរោគនៅទីក្រុងឡុងដ៍នៅសតវត្សទី១៩ តាមរយៈការរួមបញ្ចូលគ្នារវាងទិន្នន័យអំពីអ្នកស្លាប់ដោយសារជំងឺអាសន្នរោគជាមួយនឹងទីតាំងនៃអណ្តូងទឹក។ របកគំហើញនេះ នាំឱ្យមានការកសាងប្រព័ន្ធលូនៅទីក្រុងឡុងដ៍ និងធ្វើឱ្យសុខភាពសាធារណៈជន កាន់តែប្រសើរឡើង។ យើងទំនងជានឹងឃើញការអភិវឌ្ឍបែបនេះកើតឡើងជាថ្មីម្តងទៀត ខណៈការយល់ដឹងទូលំទូលាយដោយមិនអាចរំពឹងទុកបាន កើតចេញពីការរួមបញ្ចូលគ្នានៃសំណុំទិន្នន័យបើកទូលាយផ្សេងៗ។
សក្តានុពលដែលមិនទាន់ទាញយកបាននេះ អាចលេចចេញជាសមិទ្ធផល ប្រសិនបើយើងបម្លែងទិន្នន័យសាធារណៈរបស់រដ្ឋាភិបាលឱ្យក្លាយទៅជាទិន្នន័យបើកទូលាយ។ អត្ថប្រយោជន៍ទាំងនេះ នឹងអាចកើតមានឡើង លុះត្រាតែវាជាការបើកទូលាយពិតប្រាកដ ពោលគឺប្រសិនបើមិនមានការរឹតបន្តឹង (ផ្នែក ច្បាប់ ហិរញ្ញវត្ថុ ឬបច្ចេកវិទ្យា) ទៅលើការប្រើប្រាស់ឡើងវិញដោយសាធារណជន។  ការរឹតបន្តឹងទាំងឡាយ តួយ៉ាងការបដិសេធមិនឱ្យសាធារណជន ប្រើប្រាស់ឡើងវិញនូវទិន្នន័យសាធារណៈ និងធ្វើឱ្យសាធារណជនកាន់តែមានការលំបាកក្នុងការស្វែងរកវិធីផ្សេងៗទៀត ដើម្បីប្រើប្រាស់ទិន្នន័យទាំងនោះ។​​​ ដើម្បីឱ្យសក្តានុពលនេះអាចទាញយកមកប្រើប្រាស់បាន ទិន្នន័យសាធារណៈចាំបាច់ត្រូវតែបម្លែងឱ្យទៅជាទិន្នន័យបើកទូលាយ។
